---
title: Červenec
contentType: prose
---

V tenkém krvácení cihel  
zařizovaného domu  
vyprchává  
lítostné násilí  
tak bezmocně později  
věděné  
v rozlehlých bílých dnech



Ve tmě svítí  
odřený roh  
jako když někdo jde  
neopatrně podél  
skončeného příběhu  
na chodbě  
rány a kletba  
chlapi  
stěhují pietu



Mlátí do trubek  
dělá přívody  
polední chodba je temná  
jak láhve za nábytkem  
mlátí do trubek  
když se to posere  
zase příjde  
ale ono se to neposere



Žhne oltář kredence  
trhnutím se budíme  
slepeni spánkem  
plným deštivých topolů  
prořeklí  
spouštíme nohy  
ještě vzlyk náušnic  
monstrance odpoledne v kredenci  
kolem se zdvihá  
domácnost



Vlaky z Ostravy  
chlap v pruhovaném triku  
čeká  
slušně a čistě  
bez konce  
pruhovaném triku  
lahváč je poloprázdný  
jak vzdálenost ve slově Karviná



V bedně od rajských  
krabice od krevet  
centrum  
ponechané na okraji dne  
kaštany na dvoře  
zmohutněly  
nad ženskou s nahýma rukama  
klepajícíma popel



Žádné další cesty  
stojíme v předsíni jako horko  
jako závěs s tygry  
palmami  
nažloutle hnědě nažloutlý  
stojíme v předsíni jako horko  
všechno položit  
udržet byt



_Janu Balabánovi_

U okna noční ložnice  
jako u okna vlaku  
jenomže venku pořád stojí  
tma stromu  
za zády hledí zvířata  
na dětském pyžamu



Toho chlastu  
podlepený obrázek moře  
v kuchyni se ani nehne  
těch lodí pozítřků nezutých gumáků  
a chlastu  
a modrá košile  
nevlastního syna  
u krku stále důvěřivě zapnutá



Vzadu v hospodě  
mlčí bílá  
jak svatba přečkává odpoledne  
z popelníku roste  
papír od lupínků  
na patře smirkujou  
hotelové okno



Přibývá květinových vzorů  
klidné kručinky  
v čalounění  
po krajích dek  
stále máš šaty přiléhavé  
jen říkám že přibývá  
tichého květování



Nastěhovat se krátce  
pro obvyklý letní důvod  
očekávaný chlad ulice  
se shovívavým jménem  
několikadenní milost  
neznámé polohy vypínačů  
několikadenní naděje  
přemístěných věcí



Zelený svetr  
po všech společných letech  
zelený svetr  
ne nekrápe  
ani se nešeří  
zvednu se  
zezadu obejmu  
zelený svetr



Bude oběd

až sem jsme dožili  
slyšet neotevřené zásuvky  
ve světnici nahoře  
teď  
nemá smysl nic začínat  
kříž a hodiny  
visí stejně



Padá prádlo  
jako když se kurva  
žduchne do modlitby  
jako když děti pobije  
spánkem červencové poledne  
a zůstanou  
vypadlé parníky vlaky obrázky  
bledé prádlo  
padá  
do ponížení  
hlubokého bytu



Okry stěn  
popraskané do větví cypřišů  
vinárna na Nádražní  
v okrovém bezvětří  
sedění pijaček  
úsporně nehnuté  
v cikánských domech naproti  
navečer hasnou  
rudé koberce



V laku vysokých pokojových dveří  
v porcelánové kaluži talíře  
odráží se  
množství života  
klidná lampa dne  
muž před knihovnou  
žena po dětech



Ještě to půjde  
rozvěsit na tenké domácí hřebíky  
dopoledne nechat svítit  
v odcházení vodky  
chvatně pobrat  
chladnoucí rukojeti  
do dveří pomoci nedávné ženě  
za zády s podzimně černou větví  
děje



Po deštivém týdnu  
větrem zvýznamnělý  
park  
na parkovišti z auta  
jedící rodina  
jste mrtví prosí dítě  
a míří hračkou



Ten šelest  
byl jenom špatně pověšený  
plášť  
to hemžení v šeru kuchyně  
je rýže  
nedojezená rýže  
a stesk  
to je nezavřená  
zásuvka s mýdly



_Františku H._

Taková voda z nebe spadla  
a vstala a je pryč  
nic se nestalo nic  
uprostřed netenčících se zásob  
cestu k verandě  
pro svit meruněk nevidět  
na okno náhle nalehne  
kousíček drobného deště  
jako doslov  
padají šustky



Dopoledne kropenaté hračkami  
okolo postávají květiny  
na všechno výhled  
ptactvo a ryby  
připravované na venkovních stolech  
nezbývá než  
vystoupit ze stínu zahrady  
rozhodit ruce  
a majetnicky zavolat



Lijavec jasu  
bůh jde kolem oken  
ráno na postelích  
rozházeni jako po dálničním neštěstí  
věci v noci  
zase nebyly  
přistiženy se vrací  
bůh jde kolem zdí  
strmých zdí s policema



_v Doksích_

U domu  
do šera plamenka  
psi z blízkého září  
hrk bříz  
vše co se stalo  
vstalo  
před nocí uklízím  
koprově tenkou  
matčinu hůl



V noci škrábne křik holčičky  
takový starý  
matka dělá světlo  
jako by vzpomínala na  
příběh ve kterém nejsem  
na divná místa

schýlena nad malé  
nevidět pod víčka  
dál nic  
zůstanu potmě s odešlým děsem



V rohu u rybízů  
otec štípal skříň  
chvíli  
byly vyrovnané síly

teprve vrátit se tam  
pro nechané  
znamená přistihnout mečíky  
něčím rozkývané



Pokaždé kdosi vstává dřív  
rozčeří místnosti  
popěvkem plněných nádob  
oblými zvuky  
třepnutím ubrusu  
odnese  
mrtvé od večeře



Lehké jídlo  
s polohlasy blízkých  
slunilky krouží kolem lustrů  
až za domem  
blískne událost  
lžičky k dezertu  
útle rozsypané  
do nešetrně červených květin



Krátká večerní milost  
opatřování světla a vody  
ke koupeli  
půvab rozlitého  
vše je slyšet odkudsi vyprávěné  
poslán pro něco malého  
vedle  
v tkvění přehozů a skla  
otálím s nalezením



Celé odpoledne se potkáváme  
v členitém domě  
v barevných světlech zavařenin  
z trávy přiběhne dítě  
drobounce  
tiše kramaří v naší jistotě



Přistupuju ke krajům  
pozotvíraného  
ke slunečným pruhům  
vzpříčeným ve světnicích  
u škvír hrozivě stojím  
vidím jakési štěstí  
podle všeho  
svoje



Dole Ostrava  
tady pravdě nepodobné keře  
plst přítomnosti  
snad dole  
najít kohokoliv  
a zachránit mu život  
neděle klečí  
před regálem s pitím  
v dálce klinkání říjnových bříz  
za Paskovem zbytečně  
velké nebe
