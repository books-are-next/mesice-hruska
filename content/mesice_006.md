---
title: Červenec
contentType: poetry
---

<section>

V tenkém krvácení cihel  
zařizovaného domu  
vyprchává  
lítostné násilí  
tak bezmocně později  
věděné  
v rozlehlých bílých dnech

</section>


<section>

Ve tmě svítí  
odřený roh  
jako když někdo jde  
neopatrně podél  
skončeného příběhu  
na chodbě  
rány a kletba  
chlapi  
stěhují pietu

</section>

<section>

Mlátí do trubek  
dělá přívody  
polední chodba je temná  
jak láhve za nábytkem  
mlátí do trubek  
když se to posere  
zase příjde  
ale ono se to neposere

</section>

<section>

Žhne oltář kredence  
trhnutím se budíme  
slepeni spánkem  
plným deštivých topolů  
prořeklí  
spouštíme nohy  
ještě vzlyk náušnic  
monstrance odpoledne v kredenci  
kolem se zdvihá  
domácnost

</section>

<section>

Vlaky z Ostravy  
chlap v pruhovaném triku  
čeká  
slušně a čistě  
bez konce  
pruhovaném triku  
lahváč je poloprázdný  
jak vzdálenost ve slově Karviná

</section>

<section>

V bedně od rajských  
krabice od krevet  
centrum  
ponechané na okraji dne  
kaštany na dvoře  
zmohutněly  
nad ženskou s nahýma rukama  
klepajícíma popel

</section>

<section>

Žádné další cesty  
stojíme v předsíni jako horko  
jako závěs s tygry  
palmami  
nažloutle hnědě nažloutlý  
stojíme v předsíni jako horko  
všechno položit  
udržet byt

</section>

<section>

_Janu Balabánovi_

U okna noční ložnice  
jako u okna vlaku  
jenomže venku pořád stojí  
tma stromu  
za zády hledí zvířata  
na dětském pyžamu

</section>

<section>

Toho chlastu  
podlepený obrázek moře  
v kuchyni se ani nehne  
těch lodí pozítřků nezutých gumáků  
a chlastu  
a modrá košile  
nevlastního syna  
u krku stále důvěřivě zapnutá

</section>

<section>

Vzadu v hospodě  
mlčí bílá  
jak svatba přečkává odpoledne  
z popelníku roste  
papír od lupínků  
na patře smirkujou  
hotelové okno

</section>

<section>

Přibývá květinových vzorů  
klidné kručinky  
v čalounění  
po krajích dek  
stále máš šaty přiléhavé  
jen říkám že přibývá  
tichého květování

</section>

<section>

Nastěhovat se krátce  
pro obvyklý letní důvod  
očekávaný chlad ulice  
se shovívavým jménem  
několikadenní milost  
neznámé polohy vypínačů  
několikadenní naděje  
přemístěných věcí

</section>

<section>

Zelený svetr  
po všech společných letech  
zelený svetr  
ne nekrápe  
ani se nešeří  
zvednu se  
zezadu obejmu  
zelený svetr

</section>

<section>

Bude oběd

až sem jsme dožili  
slyšet neotevřené zásuvky  
ve světnici nahoře  
teď  
nemá smysl nic začínat  
kříž a hodiny  
visí stejně

</section>

<section>

Padá prádlo  
jako když se kurva  
žduchne do modlitby  
jako když děti pobije  
spánkem červencové poledne  
a zůstanou  
vypadlé parníky vlaky obrázky  
bledé prádlo  
padá  
do ponížení  
hlubokého bytu

</section>

<section>

Okry stěn  
popraskané do větví cypřišů  
vinárna na Nádražní  
v okrovém bezvětří  
sedění pijaček  
úsporně nehnuté  
v cikánských domech naproti  
navečer hasnou  
rudé koberce

</section>

<section>

V laku vysokých pokojových dveří  
v porcelánové kaluži talíře  
odráží se  
množství života  
klidná lampa dne  
muž před knihovnou  
žena po dětech

</section>

<section>

Ještě to půjde  
rozvěsit na tenké domácí hřebíky  
dopoledne nechat svítit  
v odcházení vodky  
chvatně pobrat  
chladnoucí rukojeti  
do dveří pomoci nedávné ženě  
za zády s podzimně černou větví  
děje

</section>

<section>

Po deštivém týdnu  
větrem zvýznamnělý  
park  
na parkovišti z auta  
jedící rodina  
jste mrtví prosí dítě  
a míří hračkou

</section>

<section>

Ten šelest  
byl jenom špatně pověšený  
plášť  
to hemžení v šeru kuchyně  
je rýže  
nedojezená rýže  
a stesk  
to je nezavřená  
zásuvka s mýdly

</section>

<section>

_Františku H._

Taková voda z nebe spadla  
a vstala a je pryč  
nic se nestalo nic  
uprostřed netenčících se zásob  
cestu k verandě  
pro svit meruněk nevidět  
na okno náhle nalehne  
kousíček drobného deště  
jako doslov  
padají šustky

</section>

<section>

Dopoledne kropenaté hračkami  
okolo postávají květiny  
na všechno výhled  
ptactvo a ryby  
připravované na venkovních stolech  
nezbývá než  
vystoupit ze stínu zahrady  
rozhodit ruce  
a majetnicky zavolat

</section>

<section>

Lijavec jasu  
bůh jde kolem oken  
ráno na postelích  
rozházeni jako po dálničním neštěstí  
věci v noci  
zase nebyly  
přistiženy se vrací  
bůh jde kolem zdí  
strmých zdí s policema

</section>

<section>

_v Doksích_

U domu  
do šera plamenka  
psi z blízkého září  
hrk bříz  
vše co se stalo  
vstalo  
před nocí uklízím  
koprově tenkou  
matčinu hůl

</section>

<section>

V noci škrábne křik holčičky  
takový starý  
matka dělá světlo  
jako by vzpomínala na  
příběh ve kterém nejsem  
na divná místa

schýlena nad malé  
nevidět pod víčka  
dál nic  
zůstanu potmě s odešlým děsem

</section>

<section>

V rohu u rybízů  
otec štípal skříň  
chvíli  
byly vyrovnané síly

teprve vrátit se tam  
pro nechané  
znamená přistihnout mečíky  
něčím rozkývané

</section>

<section>

Pokaždé kdosi vstává dřív  
rozčeří místnosti  
popěvkem plněných nádob  
oblými zvuky  
třepnutím ubrusu  
odnese  
mrtvé od večeře

</section>

<section>

Lehké jídlo  
s polohlasy blízkých  
slunilky krouží kolem lustrů  
až za domem  
blískne událost  
lžičky k dezertu  
útle rozsypané  
do nešetrně červených květin

</section>

<section>

Krátká večerní milost  
opatřování světla a vody  
ke koupeli  
půvab rozlitého  
vše je slyšet odkudsi vyprávěné  
poslán pro něco malého  
vedle  
v tkvění přehozů a skla  
otálím s nalezením

</section>

<section>

Celé odpoledne se potkáváme  
v členitém domě  
v barevných světlech zavařenin  
z trávy přiběhne dítě  
drobounce  
tiše kramaří v naší jistotě

</section>

<section>

Přistupuju ke krajům  
pozotvíraného  
ke slunečným pruhům  
vzpříčeným ve světnicích  
u škvír hrozivě stojím  
vidím jakési štěstí  
podle všeho  
svoje

</section>

<section>

Dole Ostrava  
tady pravdě nepodobné keře  
plst přítomnosti  
snad dole  
najít kohokoliv  
a zachránit mu život  
neděle klečí  
před regálem s pitím  
v dálce klinkání říjnových bříz  
za Paskovem zbytečně  
velké nebe

</section>
